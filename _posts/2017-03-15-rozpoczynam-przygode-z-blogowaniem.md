---
id: 10
title: Rozpoczynam przygodę z blogowaniem
date: 2017-03-15T22:07:47+01:00
author: Marek
layout: post
guid: https://marekgrabarz.wordpress.com/?p=4
permalink: /2017/03/rozpoczynam-przygode-z-blogowaniem/
switch_like_status:
  - "1"
image: /wp-content/uploads/2017/03/background_thumbnail.jpg
categories:
  - Bez kategorii
tags:
  - Blog
---
Od około 10 lat czułem, że kiedyś zacznę pisać technicznego bloga. Zdarzyła mi się nawet jedna próba, ale żyła ona na intranecie mojego pracodawcy i nie ma już pewnie po niej najmniejszego śladu. Z drugiej strony miałem też spore opory. Z racji tego, że jestem umysłem typowo &#8220;ścisłym&#8221;, zgodnie z podziałami jakie nam wpajano w szkołach, zawsze miałem opór do pisania czegokolwiek.

Najtrudniej zacząć, ale mam nadzieję, że skoro już wyklikałem bloga z kilkoma podstronami, napisałem krótkie bio i zacząłem tworzyć pierwszy wpis, dalej pójdzie z górki.

### Skąd pomysł na bloga

W sumie jednym z głównych powodów jest chmura publiczna. Pracując jako architekt systemów zauważyłem, że tematyka chmury publicznej zaczyna mieć coraz większy wpływ na to, jak obecnie i w przyszłości mają wyglądać rozwiązania informatyczne. Z początku zacząłem zgłębiać dostępne materiały, z czasem okazało się, że będę musiał poszerzyć swoje deweloperskie doświadczenia o nowe, typowe dla specjalistów IT, administratorów, seciowców, specjalistów od bezpieczeństwa umiejętności.

Wypłynąłem na szerokie i nieznane wody, dokonałem zmiany w swojej obecnej karierze i stwierdziłem, że potrzebuję zacząć się wymieniać wiedzą i doświadczeniami z innymi osobami z branży. Od niespełna roku pojawiam się regularnie na konferencjach i spotkaniach MAUGP, dołączyłem do PCUG, odkurzyłem Twittera i zacząłem go nadużywać, zacząłem się wymądrzać na grupach dyskusyjnych 😉 Najważniejsze jest jednak to, że poznałem dużą grupę niesamowitych ludzi, z wielką pasją, dążących do wyznaczonych celów, osób podzielających mój pogląd, że chmura publiczna to przyszłość w IT. Stałem się częścią społeczności, a to wiąże się również z obowiązkami. Postanowiłem zacząć dzielić się swoja wiedzą i spostrzeżeniami z innymi osobami,  stąd moja rosnąca aktywność, obecność na eventach (tym razem po drugiej stronie mikrofonu) i pomysł na bloga.

Co będzie za pół roku, lub za rok? Nie wiem, ale tempo zmian jest niesamowite i daje mi mnóstwo satysfakcji.

### O czym będę tu pisał

Oczywiście o chmurze publicznej, w szczególności o Microsoft Azure, w którym się obecnie specjalizuję. Będzie sporo przykładów, tips&tricks, doświadczeń i przemyśleń z mojej pracy. Czasem będę eksplorował nowe obszary chmury i wrzucał tutaj w skrócie to, co udało mi się odkryć.

Będę również pisał o wydarzeniach społecznościowych, w których będę brał udział, lub na których, moim zdaniem, warto będzie się pojawić.

### Czego nie będę opisywał na blogu

Nie będę tutaj wrzucał odnośników do nowości w świecie chmury, do tego używam Twittera i w mniejszym stopniu LinkedIn i grupy na Facebooku.

Nie będę również poruszał spraw prywatnych, rodzinnych, oraz nie będę się rozpisywał o moich zainteresowaniach spoza IT.

Z powodu NDA nie będę również wchodził w tematy poruszane na Azure Advisors, mimo że bardzo ciężko jest się czasem powstrzymać 🙂

#### **No dobrze, czas na pierwszy prawdziwy wpis!**